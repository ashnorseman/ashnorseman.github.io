<!DOCTYPE html>
<html>

  <head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">

  <title>《古本竹书纪年》五帝、夏、商、周篇</title>
  <meta name="description" content="">
  
  <meta name="author" content="Ash Norseman">
  <meta name="copyright" content="&copy; Ash Norseman 2017">
  

  <!-- External libraries -->
  <link rel="stylesheet" href="//maxcdn.bootstrapcdn.com/font-awesome/4.3.0/css/font-awesome.min.css">

  <!-- Favicon and other icons (made with http://www.favicon-generator.org/) -->
  <link rel="shortcut icon" href="/assets/icons/favicon.ico" type="image/x-icon">
  <link rel="icon" href="/assets/icons/favicon.ico" type="image/x-icon">
  <link rel="apple-touch-icon" sizes="57x57" href="/assets/icons/apple-icon-57x57.png">
  <link rel="apple-touch-icon" sizes="60x60" href="/assets/icons/apple-icon-60x60.png">
  <link rel="apple-touch-icon" sizes="72x72" href="/assets/icons/apple-icon-72x72.png">
  <link rel="apple-touch-icon" sizes="76x76" href="/assets/icons/apple-icon-76x76.png">
  <link rel="apple-touch-icon" sizes="114x114" href="/assets/icons/apple-icon-114x114.png">
  <link rel="apple-touch-icon" sizes="120x120" href="/assets/icons/apple-icon-120x120.png">
  <link rel="apple-touch-icon" sizes="144x144" href="/assets/icons/apple-icon-144x144.png">
  <link rel="apple-touch-icon" sizes="152x152" href="/assets/icons/apple-icon-152x152.png">
  <link rel="apple-touch-icon" sizes="180x180" href="/assets/icons/apple-icon-180x180.png">
  <link rel="icon" type="image/png" sizes="192x192"  href="/assets/icons/android-icon-192x192.png">
  <link rel="icon" type="image/png" sizes="32x32" href="/assets/icons/favicon-32x32.png">
  <link rel="icon" type="image/png" sizes="96x96" href="/assets/icons/favicon-96x96.png">
  <link rel="icon" type="image/png" sizes="16x16" href="/assets/icons/favicon-16x16.png">
  <link rel="manifest" href="/assets/icons/manifest.json">
  <meta name="msapplication-TileColor" content="#ffffff">
  <meta name="msapplication-TileImage" content="/assets/icons/ms-icon-144x144.png">
  <meta name="theme-color" content="#ffffff">

  
  <!-- Facebook OGP cards -->
  <meta property="og:description" content="" />
  <meta property="og:url" content="http://ashnorseman.github.io" />
  <meta property="og:site_name" content="Until the Light takes us" />
  <meta property="og:title" content="《古本竹书纪年》五帝、夏、商、周篇" />
  <meta property="og:type" content="website" />
  <meta property="og:image" content="http://ashnorseman.github.io/assets/logo.png" />
  <meta property="og:image:type" content="image/png" />
  <meta property="og:image:width" content="612" />
  <meta property="og:image:height" content="605" />
  

  
  <!-- Twitter: card tags -->
  <meta name="twitter:card" content="summary">
  <meta name="twitter:title" content="《古本竹书纪年》五帝、夏、商、周篇">
  <meta name="twitter:description" content="">
  <meta name="twitter:image" content="http://ashnorseman.github.io/assets/logo.png">
  <meta name="twitter:url" content="http://ashnorseman.github.io">
  

  

  <!-- Site styles -->
  <link rel="stylesheet" href="/css/main.css">
  <link rel="canonical" href="http://ashnorseman.github.io/archaeology/2016/06/17/bamboo-annual.html">
</head>


  <body>

    <header class="navigation" role="banner">
  <div class="navigation-wrapper">
    <a href="/" class="logo">
      
      <span>Until the Light takes us</span>
      
    </a>
    <a href="javascript:void(0)" class="navigation-menu-button" id="js-mobile-menu">
      <i class="fa fa-bars"></i>
    </a>
    <nav role="navigation">
      <ul id="js-navigation-menu" class="navigation-menu show">
        
          
          <li class="nav-link"><a href="/about/">About</a>
          
        
          
        
          
        
          
          <li class="nav-link"><a href="/posts/">Posts</a>
          
        
          
        
          
        
          
        
          
        
          
        
          
        
      </ul>
    </nav>
  </div>
</header>


    <div class="page-content">
        <div class="post">

<div class="post-header-container " >
  <div class="scrim ">
    <header class="post-header">
      <h1 class="title">《古本竹书纪年》五帝、夏、商、周篇</h1>
      <p class="info">by <strong>Ash Norseman</strong></p>
    </header>
  </div>
</div>

<div class="wrapper">

 <span class="page-divider">
  <span class="one"></span>
  <span class="two"></span>
</span>
 

<section class="post-meta">
  <div class="post-date">June 17, 2016</div>
  <div class="post-categories">
  in 
    
    <a href="/category/archaeology">
			
				
			
				
			
				
			
				考古学
			
				
			
		</a>
    
  
  </div>
</section>

<article class="post-content">
  <ul id="markdown-toc">
  <li><a href="#section" id="markdown-toc-section">五帝纪</a></li>
  <li><a href="#section-1" id="markdown-toc-section-1">夏纪</a></li>
  <li><a href="#section-2" id="markdown-toc-section-2">殷纪</a></li>
  <li><a href="#section-3" id="markdown-toc-section-3">周纪</a></li>
</ul>

<!--toc-->

<p>参考书目：《古本竹书纪年辑证》</p>

<h2 id="section">五帝纪</h2>

<p>（《竹書》云）昌意降居若水，產帝乾荒。〈《山海經·海內經》注〉</p>

<ul>
  <li>昌意：黄帝嫘祖之子。</li>
  <li>降：下也，言帝子下为诸侯。</li>
</ul>

<hr />

<p>（《汲冢書》云）黃帝仙去，其臣有左徹者，削木作黃帝之像，帥諸侯奉之。〈《意林》卷四（《抱朴子》）〉</p>

<p>（《抱朴子》又曰：《汲郡冢中竹書》言）黃帝既仙去，其臣有左徹者，削木為黃帝之像，帥諸侯朝奉之。〈《太平御覽》卷七九皇王部〉</p>

<p>（《抱朴子》曰：張華《博物誌》曰）黃帝仙去，其臣左徹者削木為黃帝像，帥諸侯奉之。亦見《汲冢書》。〈《太平御覽》卷三九六人事部〉</p>

<hr />

<p>（《竹書》曰）顓頊產伯鯀，是維若陽，居天穆之陽。〈《山海經·大荒西經》注〉</p>

<ul>
  <li>《史记·夏本纪》：鲧之父曰帝颛顼。</li>
</ul>

<hr />

<p>（《竹書紀年》曰）堯元年（景）❲丙❳子。〈《隋書·律歷志》〉</p>

<ul>
  <li>「景」本为「丙」，避唐讳改。</li>
  <li>原古人之法，以岁星定太岁之所舍，星有超辰，则太岁亦与俱超，故不可以甲子名岁也。东汉以来，步历家废超辰之法，乃以甲子纪年，以便推算。此「丙子」二字，疑荀勖、和峤等所增也。</li>
</ul>

<hr />

<p>（《括地誌》云：……《竹書》云）昔堯德衰，為舜所囚也。〈《史記·五帝本紀》正義〉</p>

<p>（《汲冢竹書》云）舜囚堯于平陽，取之帝位。〈《廣弘明集》卷一一法琳《對傅奕廢佛僧事》〉</p>

<p>（《汲冢書》云）舜放堯於平陽。〈《史通·疑古》〉</p>

<!--break-->

<hr />

<p>（《括地誌》云：……《竹書》云）舜囚堯，復偃塞丹朱，使不與父相見也。〈《史記·五帝本紀》正義〉</p>

<hr />

<p>（《括地誌》云：……《汲冢紀年》云）后稷放帝子丹朱于丹水。〈《史記·高祖本紀》正義〉</p>

<p>（《竹書》亦曰）后稷放帝朱于丹水。〈《山海經·海內南經》注〉</p>

<p>《汲冢紀年》云：后稷放帝子丹朱。〈《史記·五帝本紀》正義〉</p>

<hr />

<p>命咎陶作刑。（《紀年》云）〈《北堂書鈔》卷一七帝王部〉</p>

<hr />

<p>（《汲冢紀年》曰）三苗將亡，天雨血，夏有冰，地坼及泉，青龍生於廟，日夜出，晝日不出。〈《通鑑外紀》卷一注〉</p>

<ul>
  <li>《墨子·非攻下》：「昔者三苗大乱，天命殛之。日妖宵出，雨血三朝，龙生于庙，犬哭乎市，夏冰，地坼及泉，五谷变化，民乃大振。高阳乃命玄宫，禹亲把天之瑞令，以征有苗。」</li>
</ul>

<h2 id="section-1">夏纪</h2>

<p>（《汲冢書》）禹都陽城。〈《續漢書·郡國志》二注〉</p>

<p>（臣瓚曰：……《汲郡古文》亦云居之，不居陽翟也。〈《漢書·地理志》注〉</p>

<p>《汲冢古文》並云：「禹都陽城。」）〈《禮記·緇衣》正義〉</p>

<hr />

<p>（《紀年》曰）禹立四十五年。〈《太平御覽》卷八二皇王部〉</p>

<hr />

<p>（《紀年》）益干啟位，啟殺之。〈《晉書·束皙傳》〉</p>

<p>（《汲冢書》云）……益為啟所誅。〈《史通·疑古》〉</p>

<p>（《竹書紀年》）后啟殺益。〈《史通·雜說上》〉</p>

<ul>
  <li>《韩非子·外储说右下》「潘寿言禹情」注：「言禹传位于益，终令启取之。」</li>
  <li>《战国策·燕策一》：「禹授益，而以启人为吏。及老，而以启为不足任天下，传之益也。启与支党攻益，而夺之天下，是禹名传天下于益，其实令启自取之。」</li>
  <li>《孟子·万章上》：「禹荐益于天，七年，禹崩。三年之丧毕，益避禹之子于箕山之阴。朝觐讼狱者，不之益而之启，曰：『吾君之子也。』讴歌者不讴歌益而讴歌启，曰：『吾君之子也。』」</li>
</ul>

<hr />

<p>（《竹書》曰）夏后開舞九招也。〈《山海經·大荒西經》注〉</p>

<ul>
  <li>「夏后开」即夏后启，汉景帝名启，避「启」字讳，汉人因改「启」为「开」。</li>
  <li>古文召、绍、韶、招、昭为一字。是「九招」即「九韶」。</li>
  <li>《帝王世纪》：「启升后十年，舞九韶。」《山海经·大 荒西经》：「开上三嫔于天，得九辩与九歌以下。」「九招」、「九韶」、「九歌」、「九辩」，当为一事。</li>
</ul>

<hr />

<p>啟征西河（《紀年》云）〈《北堂書鈔》卷一三帝王部〉</p>

<ul>
  <li>今本《纪年》：「（帝启）十五年，武观以西河叛，彭伯寿帅师征西河，武观来归。」其说当出于《逸周书·尝麦》：「其在启之五子，忘伯禹之命，假国无正，用胥兴作乱，遂凶厥国，皇天哀禹，赐以彭寿，思正夏略。」朱右曾《逸周书集训校释》云：「五子，五观也，亦曰武观，启子。」</li>
  <li>所谓「启征西河」，疑即指启诛五观。</li>
</ul>

<hr />

<p>（《竹書》云）即位三十九年亡，年七十八。〈《真誥》卷一五注〉</p>

<hr />

<p>（薛瓚《漢書集注》云：《汲郡古文》又云）太康居斟尋。〈《水經·巨洋水注》〉</p>

<p>（臣瓚曰：……《汲郡古文》云）太康居峕尋。〈《漢書·地理志》注〉</p>

<p>臣瓚云：……《汲冢古文》云：太康居斟尋。〈《史記·夏本紀》正義〉</p>

<p>《汲冢古文》云：太康居斟尋。〈《史記·周本紀》正義〉</p>

<hr />

<p>薛瓚《漢書集注》：……（《汲郡古文》）又云……羿亦居之。〈《水經·巨洋水注》〉</p>

<p>臣瓚曰：……《汲郡古文》云：……羿亦居之。〈《漢書·地理志》注〉</p>

<p>臣瓚云：……《汲冢古文》云：……羿亦居之。〈《史記·夏本紀》正義〉</p>

<p>《汲冢古文》云：……羿亦居之。〈《史記·周本紀》正義〉</p>

<ul>
  <li>《巨洋水注》等书引《汲冢古文》云：「太康居斟寻，羿亦居之，桀又居之。」</li>
</ul>

<hr />

<p>《紀年》曰：帝相即位，處商丘。〈《太平御覽》卷八二皇王部〉</p>

<ul>
  <li>《左传·僖公三十一年》：「冬，狄围卫，卫迁于帝丘。卜曰三百年。卫成公梦康叔曰：『相夺予享。』公命祀相，宁武子不可，曰：『鬼神非其族类，不歆其祀。杞、鄫何事？相之不享于此，久矣！非卫之罪也。』」是帝相曾处帝丘。</li>
  <li>王应麟《通鉴地理通释》卷四因谓「今按『商丘』当作『帝丘』」。</li>
</ul>

<hr />

<p>《紀年》曰：（帝相）元年，征淮夷。〈《太平御覽》卷八二皇王部〉</p>

<ul>
  <li>甲骨文所记方国有「隹尸」（《殷虚书契后编》下三六·六），郭沫若云：「卜辞有隹尸，殆即淮夷。」</li>
</ul>

<hr />

<p>《紀年》：二年，征風夷及黃夷。〈《太平御覽》卷八二皇王部〉</p>

<p>（《竹書紀年》曰）：后相即位，二年，征黃夷。〈《後漢書·東夷傳》注〉</p>

<p>《竹書紀年》曰：（相）二年，征黃夷。〈《通鑑外紀》卷二〉</p>

<ul>
  <li>《后汉书·东夷传》曰：「夷有九种，曰畎夷、于夷、方夷、黄夷、白夷、赤夷、玄夷、风夷、阳夷。」……黄白赤玄以服色而别者，与方风等皆近海之夷。</li>
</ul>

<hr />

<p>（《竹書紀年》曰）：（后相）七年，於夷來賓。〈《後漢書·東夷傳》注〉</p>

<p>《紀年》曰：（相）七年，（干夷來賓）。〈《通鑑外紀》卷二〉</p>

<ul>
  <li>甲骨文中所记方国有「盂方」（《殷虚书契后编》上一八·六），且屡见，郭沫若云：「所谓盂方者，可知乃殷东方之国也。……宋地亦有名盂者，《春秋·僖二十一年》『宋公、楚子、陈侯、蔡侯、郑伯、曹伯会于盂』。地在河南睢县。余意卜辞之盂方当即此附近之古国。」（《卜辞通纂》考释页一二七</li>
  <li>「盂方」当即「于夷」。</li>
</ul>

<hr />

<p>薛瓚《漢書集注》云：按《汲郡古文》：相居斟灌。〈《水經·巨洋水注》〉</p>

<ul>
  <li>《帝王世纪》：「帝相一名相安，自太康已来，夏政凌迟，为羿所逼，乃徙商丘，依同姓诸侯斟灌、斟寻氏。」（《御览》卷八二引）</li>
</ul>

<hr />

<p>（《竹書紀年》曰）：后少康即位，方夷來賓。〈《後漢書·東夷傳》注〉</p>

<ul>
  <li>杨树达《积微居甲文说》云：「卜辞关涉方族者至多，……方在殷时为一至强之国族，其事灼灼甚明。」</li>
  <li>据此知方族之立国，远在夏时，少康中兴，方尝效顺。</li>
</ul>

<hr />

<p>《紀年》曰：帝寧居原，自遷於老丘。〈《太平御覽》卷八二皇王部〉</p>

<ul>
  <li>「帝宁」或作「帝予」（《史记·夏本纪》），或作「帝杼」（《世本》、《夏本纪》索隐引），或作「后杼」（《左传·襄公四年》）。</li>
</ul>

<hr />

<p>《汲郡竹書》曰：柏杼子征於東海及王壽，得一狐九尾。〈《山海經·海外東經》注〉</p>

<p>《汲冢竹書》：伯杼子往於東海，至於三壽，得一狐九尾。〈《稽瑞》〉</p>

<p>《書紀年》曰：……夏伯杼子東征，獲狐九尾。〈《太平御覽》卷九〇九獸部〉</p>

<ul>
  <li>《逸书·王会》曰：「青丘狐九尾。」孔晁注云：「青丘，海东地名。」《山海经》曰：「青丘国，其狐四足九尾。」《淮南子·本经训》曰：「缴大风于青丘之泽。」《抱朴子》云：「黄帝东至青丘，过风山。」当即纪中风夷之国，三寿盖近之。</li>
</ul>

<hr />

<p>《竹書紀年》曰：后芬即位，三年，九夷來御，曰畎夷、於夷、方夷、黃夷、白夷、赤夷、玄夷、風夷、陽夷。〈《太平御覽》卷七八〇四夷部〉</p>

<p>《竹書紀年》曰：后芬發即位，三年，九夷來御。〈《後漢書·東夷傳》注〉</p>

<p>《竹書紀年》曰：（槐）三年，（九夷來御）。〈《通鑑外紀》卷二〉</p>

<ul>
  <li>「九夷」之称，典籍恒见。《墨子·非攻中》：「九夷之国，莫不宾服。」</li>
  <li>《尔雅·释地》云：「九夷、八狄、七戎、六蛮，谓之四海。」</li>
</ul>

<hr />

<p>《竹書紀年》曰：洛伯用與河伯馮夷斗。〈《水經·洛水注》〉</p>

<p>《竹書》作馮夷。〈《山海經·海內北經》注〉</p>

<ul>
  <li>雷学淇《竹书纪年义证》卷九云：「河、洛二国名，即西河有洛之类，《周礼》所谓泽国也。」</li>
  <li>斗者，《说文》曰「遇也」，《玉篇》曰「争也」，谓相遇而争，初非有心于战也。</li>
</ul>

<hr />

<p>《紀年》曰：后芬立四十四年。〈《太平御覽》卷八二皇王部〉</p>

<hr />

<p>《紀年》云：「后荒即位，元年，以玄圭賓於河，命九東狩於海，獲大鳥。」〈《北堂書鈔》卷八九禮儀部〉</p>

<p>《紀年》曰：后荒即位，元年，以玄璧賓於河，狩於海，獲大魚。〈《初學記》卷一三禮部上〉</p>

<p>《紀年》曰：后芒即位，元年，以玄圭賓於河，東狩於海，獲大魚。后芒陟位，五十八年。〈《太平御覽》卷八二皇王部〉</p>

<ul>
  <li>《史记·三代世表》索隐：「帝芒，音亡，一作荒。」诸书所引《纪年》或作「后芒」，或作「后荒」。</li>
  <li>雷学淇《义证》卷九释「以玄圭宾于河」为「以玄圭沉祭」。</li>
  <li>《尔雅·释天》：「祭川曰浮沈。」《仪礼·觐礼》：「祭川沈。」其俗起源颇早，甲骨文所记即有「沈」祭，多以祭河，且用圭璧之属。</li>
</ul>

<hr />

<p>《竹書》曰：殷王子亥賓於有易而淫焉，有易之君綿臣殺而放之，是故殷主甲微假師於河伯以伐有易，滅之，遂殺其君綿臣也。〈《山海經·大荒東經》注〉</p>

<p>河伯僕牛，皆人姓名托寄也，見《汲郡竹書》。〈《山海經·大荒東經》注〉</p>

<ul>
  <li>王亥，见甲骨文与先秦典籍。</li>
  <li>王国维《殷卜辞中所见先公先王考》以仆牛即服牛，论证极详。</li>
</ul>

<hr />

<p>《竹書紀年》曰：后洩二十一年，命畎夷、白夷、赤夷、玄夷、風夷、陽夷。〈《後漢書·東夷傳》注〉</p>

<p>《紀年》曰：帝洩二十一年，加畎夷等爵命。〈《通鑑外紀》卷二〉</p>

<hr />

<p>《紀年》曰：不降即位，六年，伐九苑。立十九年。其弟立，是為帝扃。〈《太平御覽》卷八二皇王部〉</p>

<ul>
  <li>不降，《世本》作「帝降」（《史记·夏本纪》索隐引）。</li>
  <li>雷学淇《竹书纪年义证》卷九云：「九苑，国名，地系未详。」</li>
</ul>

<hr />

<p>《汲冢書》曰：胤甲居於河西，天有妖鍵，十日並出。又言：本有十日，迭次而運照無窮。〈《太平御覽》卷四天部〉</p>

<p>《汲郡竹書》曰：胤甲即位，居西河，有妖孽，十日並出。〈《山海經·海外東經》注〉</p>

<p>《汲冢書》曰：胤甲居西河，天有孽，日並出。〈《開元佔經》卷六〉</p>

<p>《紀年》曰：帝廑一名胤甲，即位居西河，天有祅孽，十日並出。〈《太平御覽》卷八二皇王部〉</p>

<p>《汲冢紀年》曰：胤甲即位，居西河，十日並出，其年胤甲陟。〈《通鑑外紀》卷二〉</p>

<ul>
  <li>天有十日，十日并出，本为古代神话传说。</li>
  <li>《庄子。齐物论》「昔者十日并出，万物皆焦。」《楚辞。招魂》：「十日并出，流金铄石些。」《淮南子。本经训》：「逮至尧之时，十日并出，焦禾稼，杀草木，而民无所食。」</li>
  <li>闻一些多《楚辞校补》云：「案古言天有十日，更番运照，则一时仍只一日，此犹常态也。又言十日并出，则十日同时俱出，故其为热酷烈，异于常时。」</li>
</ul>

<hr />

<p>《紀年》曰：后昊立三年（帝皋也）。〈《太平御覽》卷八二皇王部〉</p>

<hr />

<p>《紀年》曰：后發一名后敬，或曰發惠（其子立，為桀）。〈《太平御覽》卷八二皇王部〉</p>

<hr />

<p>《紀年》云：后發即位，元年，諸夷賓於王門，再保庸會於上池，諸夷入舞。〈《北堂書鈔》卷八二禮儀部〉</p>

<p>《竹書紀年》曰：后發即位，元年，諸夷賓於王門，諸夷入舞。〈《後漢書，東夷傳》注〉</p>

<p>（《竹書紀年》）又曰：后發即位，元年，諸夷賓於王門，諸夷入舞。〈《太平御覽》卷七八〇四夷部〉</p>

<p>《紀年》曰：（發）元年，（諸夷賓於王門，獻其樂舞）。〈《通鑑外紀》卷二〉</p>

<hr />

<p>薛瓚《漢書集注》……（《汲郡古文》）又云：……桀又居之。〈《水經·巨洋水注》〉</p>

<p>臣瓚曰：……《汲郡古文》云：……桀又居之。〈《漢書·地理志》注〉</p>

<p>臣瓚云：……《汲冢古文》云：……桀又居之。〈《史記·夏本紀》正義〉</p>

<p>《汲冢古文》云：……桀又居之。〈《史記·周本紀》正義〉</p>

<hr />

<p>《汲冢竹書》曰：不窋之晜孫。〈《爾雅·釋親》注〉</p>

<ul>
  <li>《释亲》：「玄孙之子为来孙，来孙之子为晜孙。」注：「晜，后也。」</li>
  <li>《存真》列于后桀之世，云：「晜孙者，玄孙之孙，己之六世孙也。此云『不窋之晜孙』，不知所指，意者其指公刘乎？」</li>
</ul>

<hr />

<p>《紀年》曰：后桀伐岷山，岷山女於桀二人，曰琬、曰琰。桀受二女，無子，刻其名於苕華之玉，苕是琬，華是琰。而棄其元妃於洛，曰末喜氏。末喜氏以與伊尹交，遂以間夏。〈《太平御覽》卷一三五皇親部〉</p>

<p>《汲冢書》所謂苕華之玉。〈《山海經·西山經》注〉</p>

<p>郭璞曰：《汲冢竹書》曰：桀伐岷山，得女二人，曰琬，曰琰。桀愛二女，斲其名於苕華之玉，苕是琬，華是琰也。〈《史記·司馬相如傳》集解〉</p>

<p>劉苕華。《紀年》。〈《北堂書鈔》卷二一帝王部〉</p>

<p>《紀年》曰：桀伐懡山，懡山莊王女於桀二女，曰琬，曰琰。桀受二女，無子，斷其名於苕華之玉，苕是琬，華是琰。〈《藝文類聚》卷八三寶玉部〉</p>

<p>《紀年》曰：后桀命扁伐山民，山民女於桀二人，曰琬，曰琰。桀愛二人，女無子焉，斲其名於苕華之玉，苕是琬，華是琰，而棄其元妃於洛，曰妹喜。〈《太平御覽》卷八二皇王部〉</p>

<p>《書紀年》曰：桀伐懡山，獻女於桀，二女曰琬，曰琰。桀受女，刻其名於苕華之玉，苕是琬，華是琰。〈《太平御覽》卷三八一人事部〉</p>

<p>炖煌高納之郡府《紀年》曰：桀伐岷山，岷山女於桀二女，曰琬，曰琰。桀愛二女，無子，刻其名於苕華之玉，苕是琬，華是琰。〈《太平御覽》卷八〇五珍寶部〉</p>

<p>炖煌《紀年》曰：桀伐岷山，岷山女於桀二女，曰琬，曰琰。桀愛二女，無子，刻其名於苕華之玉，苕是琬，華是琰。〈《事類賦》注卷九玉〉</p>

<ul>
  <li>《韩非子·难四》曰：「是以桀索琒山之女，……而天下离。」「琒山」即「岷山」。《左传·昭公十一年》：「桀克有缗以丧其国。」是「琒山」亦即「有缗」。《楚辞·天问》：「桀伐蒙山，何所得焉？」「岷」、「蒙」又一声之转。</li>
  <li>《国语·晋语一》「妹喜有宠，于是乎与伊尹比而亡夏」，与此合。又《订补》云：「按《孙子·用间篇》：『昔殷之兴也，伊挚在夏……。故明君贤将能以上智为间者，必成大功。』伊挚即是伊尹，与此『遂以间夏』语相合，可以互证。」</li>
</ul>

<hr />

<p>《汲冢古文》曰：夏桀作傾宮、瑤台，殫百姓之財。〈《文選·東京賦》注〉</p>

<p>《汲郡地中古文冊書》曰：桀築傾宮，飾瑤台。 〈《文選·吳都賦》注〉</p>

<p>《汲冢古文》曰：桀作傾宮，飾瑤台。〈《文選·七命》注〉</p>

<p>《紀年》曰：……桀傾宮，飾瑤台，作瓊室，立玉門。〈《太平御覽》卷八二皇王部〉</p>

<ul>
  <li>《晏子春秋·内篇谏下》：「及夏之衰也，其王桀背弃德行，为璇室、玉门。」</li>
  <li>雷学淇《竹书纪年义证》卷一〇云：倾宫者，倾危之义，言高也。高诱《淮南·墬形》注云：「宫满一顷」，此言大矣。</li>
</ul>

<hr />

<p>《書紀年》曰：夏桀末年，社坼裂，其年為湯所放。〈《太平御覽》卷八八〇咎徵部〉</p>

<ul>
  <li>《淮南子》云：「桀之时，植社槁而櫊裂」，即谓此也。</li>
</ul>

<hr />

<p>《紀年》曰：……湯遂滅夏，桀逃南巢氏。〈《太平御覽》卷八二皇王部〉</p>

<hr />

<p>《紀年》曰：……自禹至桀十七世，有王與無王，用歲四百七十一年。〈《太平御覽》卷八二皇王部〉</p>

<p>《汲冢紀年》曰：有王與無王，用歲四百七十一年矣。〈《史記·夏本紀》集解〉</p>

<p>徐廣曰：……案《汲冢紀年》曰：有王與無王，用歲四百七十一年。〈《史記·夏本紀》索隱〉</p>

<p>《紀年》曰：凡夏自禹以至於桀，十七王。〈《文選·六代論》注〉</p>

<p>《汲冢紀年》曰：（夏十七王）四百七十一年。〈《通鑑外紀》卷二〉</p>

<h2 id="section-2">殷纪</h2>

<p>《紀年》曰：湯有七名而九征。〈《太平御覽》卷八三皇王部〉</p>

<ul>
  <li>《金楼子·兴王篇》云：「（成汤）凡有七号：一名姓生， 二云履长，三云瘠肚，四云天成，五云天乙，六云地甲 ，七云成汤。」或出于纬书，不尽可信。</li>
  <li>甲骨文作「唐」或「大乙」。</li>
  <li>《孟子·滕文公下》：「（汤）十一征而无敌于天下。」《帝 王世纪》：「（成汤）凡二十七征，而德施于诸侯。」（《御览》卷八三引）《广弘明集》卷一一法琳《对傅奕废佛僧事》所云：「汤凡九征二十七战」，则综合《纪年》、《世纪》之文。所谓「九征」、「十一征」、「二十七征」，皆言其征伐之频繁。</li>
</ul>

<hr />

<p>《紀年》曰：外丙勝居亳。〈《太平御覽》卷八三皇王部〉</p>

<ul>
  <li>甲骨文作「卜丙」。</li>
  <li>《广弘明集》卷一一法琳《对傅奕废佛僧事》：「伊尹立汤子胜」，胜即外丙，似亦据《纪年》。</li>
</ul>

<hr />

<p>《紀年》又稱：殷仲壬即位，居亳，其卿士伊尹。〈《春秋經傳集解後序》（《太平御覽》卷八三皇王部引杜預《春秋後序》同）〉</p>

<p>《紀年》云：殷仲壬即位，居亳，其卿士伊尹。〈《尚書·咸有一德》正義〉</p>

<p>《汲冢紀年》曰：殷仲壬即位，居亳，其卿士伊尹。〈《通鑑外紀》卷二〉</p>

<ul>
  <li>甲骨文无仲壬，董作宾云：「卜辞中不见中壬，疑南壬即是中壬。卜辞中帝王名称，日干上一字，多与后世所传者异，如示之与主，虎之与沃，羌之与阳，康之与庚，皆是，而其他先祖皆有祭，中壬不能独无。」</li>
  <li>伊尹，甲骨文有「伊尹」、「伊」、「伊奭」诸称。又有「黄尹」，亦即伊尹。</li>
</ul>

<hr />

<p>《紀年》又稱：……仲壬崩，伊尹放大甲於桐，乃自立也。伊尹即位，放大甲七年，大甲潛出自桐，殺伊尹，乃立其子伊陟、伊奮，命復其父之田宅而中分之。〈《春秋經傳集解後序》（《太平御覽》卷八三皇王部引杜預《春秋後序》略同）〉</p>

<p>（《紀年》）：太甲殺伊尹。〈《晉書·束皙傳》〉</p>

<p>《紀年》云：……仲壬崩，伊尹放太甲於桐而自立也。伊尹即位於太甲七年，太甲潛出自桐，殺伊尹，乃立其子伊陟、伊奮，命復其父之田宅而中分之。〈《尚書·咸有一德》正義〉</p>

<p>《紀年》曰：太甲潛出自桐，殺伊尹。〈《文選·豪士賦》注〉</p>

<p>《汲冢書》云：……太甲殺伊尹。〈《史通·疑古》〉</p>

<p>（《竹書紀年》）：太甲殺伊尹。〈《史通·雜說上》〉</p>

<p>《汲冢書》云：伊尹自篡立後，太甲潛出，親殺伊尹而用其子。〈《廣弘明集》卷一一法琳《對傅奕廢佛僧事》〉</p>

<p>《汲冢紀年》稱：伊尹放太甲於桐，尹乃自立，暨及位於太甲七年，太甲潛出自桐，殺伊尹，乃立其子伊陟、伊奮，命復其父之田宅而中分之。〈柳開《河東集》卷三《太甲誅伊尹論》〉</p>

<p>《汲冢紀年》曰：……仲壬崩，伊尹放太甲於桐，乃自立也。伊尹即位於太甲七年，太甲潛出自桐，殺伊尹，乃立其子伊陟、伊奮，命復其父之田宅而中分之。〈《通鑑外紀》卷二〉</p>

<ul>
  <li>甲骨文作「太甲」。据史籍，太甲，太丁之子，汤孙。</li>
  <li>《孟子·万章上》：「伊尹相汤以王于天下，汤崩，大丁未立，外丙二年，仲壬四年。太甲颠覆汤之典刑，伊尹放之于桐。三年，太甲悔过，自怨自艾，于桐处仁迁义，三年以听伊尹之训己也，复归于亳。」</li>
  <li>《史记·殷本纪》：「汤崩，太子太丁未立而卒，于是乃立太丁之弟外丙，是为帝外丙。帝外丙即位三年崩，立外丙之弟中壬，是为帝中壬。帝中壬即位四年崩，伊尹乃立太丁之子太甲。……帝太甲既立三年，不明，暴虐，不遵汤法，乱德，于是伊尹放之于桐宫。三年，伊尹摄行政当国，以朝诸侯。帝太甲居桐宫三年，悔过自责反善，于是伊尹乃迎帝太甲而授之政。」</li>
</ul>

<hr />

<p>按《紀年》太甲唯得十二年。〈《史記·魯世家》索隱〉</p>

<hr />

<p>《紀年》曰：沃丁絢即位，居亳。〈《太平御覽》卷八三皇王部〉</p>

<ul>
  <li>甲骨文作「○丁」，或释「羌丁」。</li>
</ul>

<hr />

<p>《紀年》曰：小庚辯即位，居亳（即太庚也）。〈《太平御覽》卷八三皇王部〉</p>

<ul>
  <li>甲骨文作「大庚」。</li>
</ul>

<hr />

<p>《紀年》曰：小甲高即位，居亳。〈《太平御覽》卷八三皇王部〉</p>

<ul>
  <li>甲骨文作「小甲」。</li>
</ul>

<hr />

<p>《紀年》曰：雍己骸即位，居亳。〈《太平御覽》卷八三皇王部〉</p>

<ul>
  <li>甲骨文作「邕巳」。</li>
</ul>

<hr />

<p>《紀年》曰：仲丁即位，元年，自亳遷於囂。〈《太平御覽》卷八三皇王部〉</p>

<ul>
  <li>案《史记·殷本纪》：「帝仲丁迁于隞。」索隐云：「隞亦作嚣。」《通鉴外纪》二：「仲丁自亳迁都嚣」，即作「嚣」。隞与嚣音近相通。</li>
  <li>甲骨文作「中丁」。</li>
</ul>

<hr />

<p>《竹書紀年》曰：仲丁即位，征於藍夷。〈《後漢書·東夷傳》注〉</p>

<p>（《竹書紀年》）又曰：仲丁即位，征於藍夷。〈《太平御覽》卷七八〇四夷部〉</p>

<hr />

<p>《紀年》曰：外壬居囂。〈《太平御覽》卷八三皇王部〉</p>

<ul>
  <li>甲骨文作「卜壬」。</li>
</ul>

<hr />

<p>《紀年》曰：河亶甲整即位，自囂遷於相。征藍夷，再征班方。〈《太平御覽》卷八三皇王部〉</p>

<ul>
  <li>《吕氏春秋·音初》：「殷整甲徙宅河西，犹思故处，实始作为西音。」「整甲」即「河亶甲整」，「徙宅河西」，即「迁于相」，「故处」即「嚣」，所记为一事。</li>
  <li>甲骨文作「戋甲」，郭沫若云：「戋甲当即河亶甲，河亶者戋之缓言也。」</li>
</ul>

<hr />

<p>《紀年》曰：祖乙勝即位，是為中宗，（居庇）。〈《太平御覽》卷八三皇王部〉</p>

<ul>
  <li>《尚书·无逸》：「昔在殷王中宗，严恭寅畏，天命自度，治民祗惧，不敢荒宁。肆中宗之享国，七十有五年。」《伪孔传》、《史记·殷本纪》及郑玄《诗·烈祖》笺皆以中宗为太戊。</li>
  <li>王国维云：「戬寿堂所藏殷契文字中，有断片，存字六，曰：『中宗祖乙牛，吉。』」</li>
  <li>《史记·殷本记》：「帝祖乙立，殷复兴。」</li>
</ul>

<hr />

<p>《紀年》曰：帝開甲踰即位，居庇。〈《太平御覽》卷八三皇王部〉</p>

<ul>
  <li>《史记·殷本纪》作「沃甲」。</li>
  <li>甲骨文作「○甲」，或释「羌甲」。</li>
</ul>

<hr />

<p>《紀年》曰：祖丁即位，居庇。〈《太平御覽》卷八三皇王部〉</p>

<ul>
  <li>甲骨文作「且（祖）丁」。</li>
</ul>

<hr />

<p>《紀年》曰：南庚更自庇遷於奄。〈《太平御覽》卷八三皇王部〉</p>

<ul>
  <li>甲骨文作「南庚」。</li>
</ul>

<hr />

<p>《紀年》曰：陽甲即位，居奄。〈《太平御覽》卷八三皇王部〉</p>

<p>《竹書》曰：和甲西征，得一丹山。〈《山海經·大荒北經》注〉</p>

<ul>
  <li>甲骨文作「象甲」，或释「兔甲」。郭沫若同志云：「象、○与阳同部，则象甲若○甲即阳甲矣。」</li>
</ul>

<hr />

<p>《紀年》曰：盤庚旬自奄遷於北蒙，曰殷。〈《太平御覽》卷八三皇王部〉</p>

<p>《竹書紀年》曰：盤庚即位，自奄遷於北蒙，曰殷。〈《水經·洹水注》〉</p>

<p>瓚曰：……《汲冢古文》曰：盤庚遷於此汲冢，曰殷虛。南去鄴三十里。〈《史記·項羽本紀》集解〉</p>

<p>《汲冢古文》云：盤庚自奄遷於殷。殷在鄴南三十里。〈《尚書·盤庚》正義〉</p>

<p>《汲冢古文》云：盤庚自奄遷於殷。〈《尚書·祖乙書序》正義〉</p>

<p>《汲冢古文》云：盤庚自奄遷於北蒙，曰殷虛。南去鄴州三十里。〈《史記·項羽本紀》索隱〉</p>

<p>《括地誌》云：……《竹書紀年》云：盤庚自奄遷於北蒙，曰殷墟。南去鄴四十里。〈《史記·殷本紀》正義〉</p>

<p>《汲冢古文》云：盤庚自奄遷於殷。殷在鄴南三十里。〈《通鑑外紀》卷二〉</p>

<ul>
  <li>《尚书序》：「盘庚五迁，将治亳殷。」</li>
</ul>

<hr />

<p>《括地誌》云：……《竹書紀年》：自盤庚徙殷，至紂之滅，兩百七十三年，更不徙都。紂時稍大其邑，南距朝歌，北據邯鄲及沙丘，皆為離宮別館。〈《史記·殷本紀》正義〉</p>

<hr />

<p>《汲郡古文》：殷時已有應國。〈《水經·滍水注》〉</p>

<p>《括地誌》云：……《汲冢古文》云：殷時已有應國。〈《史記·梁孝王世家》正義〉</p>

<p>臣瓚曰：……（應），《汲郡古文》殷時已自有國。〈《漢書·地理志》注〉</p>

<p>《汲冢古文》：商時已有應國。〈《輿地廣記》卷九汝州葉縣〉</p>

<ul>
  <li>今本《纪年》云：「盘庚七年，应侯来朝」，或是《竹书》本文，但未见古籍援引，未敢信也。</li>
</ul>

<hr />

<p>《紀年》曰：小辛頌即位，居殷。〈《太平御覽》卷八三皇王部〉</p>

<ul>
  <li>甲骨文作「小辛」。</li>
</ul>

<hr />

<p>《紀年》曰：小乙斂居殷。〈《太平御覽》卷八三皇王部〉</p>

<ul>
  <li>甲骨文作「小乙」。</li>
</ul>

<hr />

<p>《紀年》曰：祖庚躍居殷。〈《太平御覽》卷八三皇王部〉</p>

<ul>
  <li>甲骨文作「且（祖）庚」。</li>
</ul>

<hr />

<p>《紀年》曰：帝甲載居殷。〈《太平御覽》卷八三皇王部〉</p>

<ul>
  <li>甲骨文作「且（祖）甲」。</li>
  <li>《国语·周语下》：「帝甲乱之，七世而陨。」韦昭注：「至纣七世而亡也。」祖甲至纣正当七世，是「帝甲」即「祖甲」。</li>
</ul>

<hr />

<p>《紀年》曰：馮辛先居殷。〈《太平御覽》卷八三皇王部〉</p>

<ul>
  <li>《帝王世纪》作「凭辛」（《史记·殷本纪》索隐引），「凭辛」即「冯辛」。</li>
  <li>甲骨文作「且（祖）辛」。</li>
</ul>

<hr />

<p>《紀年》：庚丁居殷。〈《太平御覽》卷八三皇王部〉</p>

<ul>
  <li>甲骨文作「康且（祖）丁」或「康丁」。</li>
  <li>郭沫若云：「康祖丁或作康丁，罗振玉云：『《史记》作庚丁，为康丁之讹，商人以日为名，无一人兼用两日者。』」</li>
</ul>

<hr />

<p>《紀年》曰：武乙即位，居殷。三十四年，周王季歷來朝，武乙賜地三十里，玉十獴，馬八疋。〈《太平御覽》卷八三皇王部〉</p>

<ul>
  <li>甲骨文作「武且（祖）乙」。</li>
</ul>

<hr />

<p>《竹書紀年》曰：武乙三十五年，周王季伐西落鬼戎，俘二十翟王。〈《後漢書·西羌傳》注〉</p>

<p>《竹書紀年》曰：武乙三十五年，周俘狄王。〈《通鑑外紀》卷二〉</p>

<ul>
  <li>「西落鬼戎」即甲骨文、西周金文及《易》、《诗》等典籍之「鬼方」。</li>
  <li>《易·未济九四》：「震，用伐鬼方，三年，有赏于大国。」昔人多以为系武丁时事，与《既济九三》之「高宗伐鬼方，三年克之」同。《尚书·召诰》：「呜呼！皇天上帝，改厥元子兹大国殷之命。」《大诰》：「天休于宁（文）王，兴我小邦周。」周人称殷为「大国」，自称「小邦」。因此，「有赏于大国」，即有赏于殷，非指殷高宗武丁伐鬼方，其事甚明。</li>
  <li>《诗·鲁颂·閟宫》：「不亏不崩，不震不腾。」郑笺：「震、腾，皆谓僭踰相侵犯。」《易》之「震」，亦当作如是解。</li>
</ul>

<hr />

<p>《竹書紀年》曰：太丁二年，周人伐燕京之戎，周師大敗。〈《後漢書·西羌傳》注〉</p>

<p>《紀年》曰：太丁二年，（周公季伐燕京之戎，周師大敗）。〈《通鑑外紀》卷二〉</p>

<ul>
  <li>甲骨文作「文武丁」，当以作「文丁」为是。</li>
  <li>《淮南子·墬形训》曰：「汾出燕京。」高诱注云：「燕京，山名也，在太原汾阳，水所出。」</li>
  <li>据此，是燕京之山当殷末政衰为戎所据。</li>
</ul>

<hr />

<p>《紀年》曰：太丁三年，洹水一日三絕。〈《太平御覽》卷八三皇王部〉</p>

<ul>
  <li>洹水在殷都之旁。</li>
  <li>甲骨文有「洹其乍（作）兹邑祸」（《殷虚书契续编》四·二八·四）。谓洹水泛滥，殷都受灾，此武丁时所卜。</li>
  <li>「其杂于洹泉大三牢，宜○」（《殷虚文字甲编》九０三）。谓以牛羊杂祭于洹水，祈其不为灾祸，此武乙、文丁时所卜。洹水固可以泛滥，亦可以因旱而绝流，此次祭祀洹水，与《纪年》所记「洹水一日三绝」，可能为一事。</li>
</ul>

<hr />

<p>《竹書紀年》曰：太丁四年，周人伐余無之戎，克之。周王季命為殷牧師。〈《後漢書·西羌傳》注〉</p>

<p>《紀年》曰：武乙即位，周王季命為殷牧師。〈《文選·典引》注〉</p>

<p>《紀年》曰：太丁四年，（周伐余無之戎，克之。太丁命公季為牧師）。〈《通鑑外紀》卷二〉</p>

<ul>
  <li>王季为牧师有武乙、文丁、帝乙三说。</li>
</ul>

<hr />

<p>《竹書紀年》曰：太丁七年，周人伐始呼之戎，克之。〈《後漢書·西羌傳》注〉</p>

<p>《紀年》曰：太丁七年，（又伐克始呼之戎）。〈《通鑑外紀》卷二〉</p>

<hr />

<p>《竹書紀年》曰：（太丁）十一年，周人伐翳徒之戎，捷其三大夫。〈《後漢書·西羌傳》注〉</p>

<p>《紀年》曰：太丁十一年，周伐翳徒戎。〈《通鑑外紀》卷二〉</p>

<hr />

<p>（《紀年》）：文丁殺季歷。〈《晉書·束皙傳》〉</p>

<p>《紀年》云：文丁殺周王云云。〈《北堂書鈔》卷四一政術部〉</p>

<p>《汲冢書》曰：文丁殺季歷。〈《史通·疑古》〉</p>

<p>《竹書紀年》：文丁殺季歷。〈《史通·雜說上》〉</p>

<ul>
  <li>《吕氏春秋·首时》：「王季历困而死，文王苦之。」高诱注：「王季历，文王之父也。勤劳国事，以至薨没，故文王哀思苦痛也。」</li>
  <li>《晋书·束皙传》引《竹书纪年》，称季历为殷王文丁所杀，与《史记·周本纪》及此注不同。（案《周本纪》云：「季历立，是为公季。公季修古公遗道，笃于行义，诸侯顺之。公季卒，子昌立。」）</li>
</ul>

<hr />

<p>《紀年》曰：帝乙處殷。二年，周人伐商。〈《太平御覽》卷八三皇王部〉</p>

<ul>
  <li>金文《○其卣》（帝辛时器）作「文武帝乙」。</li>
</ul>

<hr />

<p>《紀年》曰：帝辛受居殷。〈《太平御覽》卷八三皇王部〉</p>

<hr />

<p>臣瓚曰：《汲郡古文》：畢西於豐三十里。〈《漢書·劉向傳》注〉</p>

<hr />

<p>《汲冢古文》曰：殷紂作瓊室，立玉門。〈《文選·東京賦》注〉</p>

<p>《汲郡地中古文冊書》曰：紂作瓊室，立玉門。〈《文選·吳都賦》注〉</p>

<hr />

<p>《紀年》曰：帝辛受時，天大曀。〈《開元佔經》卷一〇一〉</p>

<ul>
  <li>曀：阴而有风。</li>
</ul>

<hr />

<p>《汲冢紀年》曰：湯滅夏以至於受，二十九王，用歲四百九十六年。〈《史記·殷本紀》集解〉</p>

<p>《紀年》曰：殷自成湯滅夏以至於受，二十九王。〈《文選·六代論》注〉</p>

<p>《汲冢紀年》曰：二十九王，四百九十六年。〈《通鑑外紀》卷二〉</p>

<h2 id="section-3">周纪</h2>

<p>《竹书》：十一年庚寅，周始伐商。〈《 新唐书·历志》〉</p>

<ul>
  <li>此唐代一行《历议》所引，「庚寅」二字为一行推算所得，非《纪年》原文。唐兰先生云：「唐代一行根据《尚书·武成》的月日，用他的『大衍历』来推算，认为伐纣应该是庚寅。」</li>
  <li>《尚书·泰誓书序》：「惟十有一年，武王伐殷，一月戊午，师渡孟津。」与《纪年》合。</li>
</ul>

<hr />

<p>《竹书纪年》曰：周武王率西夷诸侯伐殷，败之于坶野。〈《水经·清水注》〉</p>

<ul>
  <li>《尚书·牧誓》：「时甲子昧爽，王朝至于商郊牧野。」《书序》：「武王戎车三百两，虎贲三百人，与受战于牧野，作《牧誓》。」郑康成曰：「『牧』一作『坶』。」孙星衍云：「『牧』作『坶』者，《说文》云：『朝歌南七十里地。』</li>
  <li>《存真》云：「『西夷诸侯』即《牧誓》之庸、蜀、羌、髳、微、卢、彭、濮也。」</li>
  <li>近出周初金文《利簋》，记武王伐纣事，云：「珷（武）征商，隹（唯）甲子朝。」即为是役。此称「甲子朝」，与《牧誓》「时甲子昧爽，王朝至于商郊牧野」合。《逸周书·世俘》：「维一月丙午旁生魄，若翼日丁未，王乃步自于周，征伐商王纣，越若来。二月既死魄，越五日甲子，朝至接于商，则咸刘商王纣，执矢恶臣百人。」《吕氏春秋·简选》：「武王虎贲三千人，简车三百乘，以要甲子之事于牧野，而纣为禽。」又《首时》：「（武王）立十二年，而成甲子之事。」武王以甲子日败纣于牧野，所谓「甲子之事」，金文、《尚书》以及《吕氏春秋》所记皆合。</li>
</ul>

<hr />

<p>《竹书纪年》曰：武王亲禽帝受于南单之台，遂分天之明。〈《水经·淇水注》〉</p>

<p>晋束皙《汲冢书抄》云：周武王亲禽受于南单之台。《初学记》卷二四居处部</p>

<p>《郡国志》曰：……《纪年》曰：武王擒纣于南单之台。《太平御览》卷一七八居处部</p>

<p>《纪年》曰：武王擒纣于南单之台。《太平寰宇记》卷五六卫州卫县</p>

<ul>
  <li>《水经·淇水注》：「南单之台，盖鹿台之异名也。」</li>
</ul>

<hr />

<p>《竹书》云：年四十五。〈《真诰》卷一五注〉</p>

<hr />

<p>《纪年》曰：康王六年，齐太公望卒。《太公吕望表》，〈《金石萃编》卷二五〉</p>

<hr />

<p>晋侯筑宫而美，康王使让之。《纪年》云。〈《北堂书钞》卷一八帝王部〉</p>

<hr />

<p>《纪年》曰：成、康之际，天下安宁，刑措四十年不用。〈《文选·贤良诏》注〉</p>

<p>《纪年》曰：成、康之际，天下安宁，刑措四十余年不用。《文选·永明九年策秀才文》注</p>

<p>《纪年》曰：成、康之际，天下安宁，刑措四十余年不用。《太平御览》卷八五皇王部</p>

<hr />

<p>《纪年》曰：周昭王十六年，伐楚荆，涉汉，遇大兕。〈《初学记》卷七地部下〉</p>

<ul>
  <li>《左传·僖公四年》：「昭王南征而不复，寡人是问」，「昭王之不复，君其问诸水滨。」此齐桓公伐楚，管仲与楚使讯答之辞。《吕氏春秋·音初》：「周昭王亲将征荆，辛余靡长且多力，为王右。还反涉汉，梁败，王及祭公抎于汉中，辛余靡振王北济，又反振祭公。」</li>
  <li>西周金文多记昭王南征伐楚事，《○驭○》：「○驭（御）从王南征，伐楚荆。」《过伯○》：「过白（伯）从王伐反荆。」《贞○》：「贞从王伐荆。」唐兰先生以为均昭王南征时器（《两周金文辞大系》考释页五四）。</li>
  <li>《楚辞·天问》：「昭后成游，南土爰底，厥利维何，逢彼白雉。」闻一多云：「『雉』当为『兕』，声之误也。」</li>
</ul>

<hr />

<p>《纪年》曰：周昭王十九年，天大曀，雉兔皆震，丧六师于汉。〈《初学记》卷七地部下〉</p>

<p>《纪年》曰：周昭王十九年，天大曀，雉兔皆震。《开元占经》卷一〇一</p>

<p>《书纪年》曰：昭王十九年，天大曀，雉兔皆震。《太平御览》卷九〇七兽部</p>

<ul>
  <li>此亦记昭王南征事。西周金文屡见「六○」或「西六○」之称，徐中舒先生云：「西六○为王之禁军，《大雅·朴棫》之诗云：『周王于迈，六师及之』，此六师应即金文的西六○。西六○为王禁卫，随时皆在王之左右，所以王行而『六师及之』。」（《禹鼎的年代及其相关问题》，《考古学报》一九五九年第三期。）</li>
</ul>

<hr />

<p>《书纪年》曰：周昭王末年，夜有五色光贯紫微。其年，王南巡不返。〈《太平御览》卷八七四咎微部〉</p>

<ul>
  <li>「王南巡不返」，即《左传·僖公四年》之「昭王南征而不复」。</li>
  <li>《史记·周本纪》：「昭王南巡狩不返，卒于江上。其卒不赴告，讳之也。」</li>
</ul>

<hr />

<p>《纪年》：穆王元年，筑祗宫于南郑。〈《穆天子传》注〉</p>

<ul>
  <li>《左传·昭公十二年》：「昔穆王欲肆其心，周行天下，将皆必有车辙马迹焉。祭公谋父作《祈招》之诗，以止王心，王是以获没于祗宫也。」</li>
  <li>正义：「马融曰：『祗宫，圻内游观之宫也。』」</li>
</ul>

<hr />

<p>（《纪年》）：自周受命至穆王百年，非穆王寿百岁也。〈《晋书·束皙传》〉</p>

<ul>
  <li>《尚书·吕刑》：「惟吕命，王享国百年，耄荒。」《伪孔传》：「言吕侯见命为卿时，穆王以享国百年耄乱荒忽。」《论衡·气寿》：「周穆王享国百年。」束皙隐括《纪年》之语，以驳传统所谓穆王寿百岁之说。</li>
  <li>雷学淇《竹书纪年义证》卷二一云：「传云自武王至穆王享国百年，谓武王在位十七年，成王三十七年，康王二十六年，昭王十九年，至穆王元年，共享国百年也。」《存真》同。此据今本《纪年》为说，除昭王十九年外，其余年数未见征引，是否可信，今不敢必。</li>
</ul>

<hr />

<p>《纪年》曰：穆王所居郑宫、春宫。〈《太平御览》卷一七三居处部〉</p>

<p>郑宫、春宫。见《纪年》，穆王所居室。《初学纪》卷二四居处部</p>

<hr />

<p>《纪年》曰：北唐之君来见，以一骊马是生绿耳。〈《穆天子传》注〉</p>

<p>郭璞曰：《纪年》云：北唐之君来见，以一骊马是生绿耳。《史记·秦本纪》集解</p>

<p>《纪年》曰：北唐之君来见，骊马是生绿耳。《尔雅·释畜》正义</p>

<ul>
  <li>《逸周书·王会》：「北唐以闾。」孔晁注：「北唐，戎之在西北者。」</li>
</ul>

<hr />

<p>《竹书》亦曰：穆王北征，行流沙千里，积羽千里。〈《山海经·大荒北经》注〉</p>

<p>《纪年》曰：穆王北征，行积羽千里。《穆天子传》注</p>

<p>《竹书》曰：穆王北征，行流沙千里，积羽行千里。《文选·江赋》注</p>

<ul>
  <li>《存真》云：「《大荒北经》云：『有大泽，方千里，群鸟所解。』《穆天子传》云：『北至广厚之野，飞鸟所解其羽乃于此中，鸟兽绝群，载羽百车。』即谓此也。」</li>
</ul>

<hr />

<p>【天子北征于犬戎】。《纪年》又曰：取其五王以东。〈《穆天子传》注〉</p>

<hr />

<p>《纪年》曰：穆王十三年，西征，至于青鸟之所憩。〈《艺文类聚》卷九一鸟部〉</p>

<p>《竹书》曰：穆王西征，至于青鸟所解。《山海经·西山经》注</p>

<p>《纪年》曰：穆王十三年，西征，至于青鸟之所解。《太平御览》卷九二七羽族部</p>

<ul>
  <li>《存真》云：「《西山经》云：『三危之山，三青鸟居之。』注曰：『今在敦煌郡，三青鸟主为西王母取食者，别自栖息于此山也。』《艺文类聚》引郭璞赞曰：『山名三危，三鸟所憩。往来昆仑，王母是隶。穆王西征，旋轸斯地。』」是《纪年》原文当作「憩」。</li>
</ul>

<hr />

<p>《纪年》：穆王十七年，西征昆仑丘，见西王母。其年来见，宾于昭宫。〈《穆天子传》注〉</p>

<p>《纪年》曰：穆王见西王母，西王母止之曰：「有鸟○人。」《穆天子传》注</p>

<p>《竹书》：穆王（五）十七年，西王母来见，宾于昭宫。《山海经·西山经》注</p>

<p>《纪年》云：穆王十七年西征，见西王母，宾于昭宫。《列子·周穆王》释文</p>

<p>郭璞曰：《纪年》云：穆王十七年，西征于昆仑丘，见西王母。《史记·秦本纪》集解</p>

<p>《纪年》曰：周穆王十七年，西征，至昆仑丘，见西王母，王母止之。《艺文类聚》卷七山部</p>

<p>《纪年》曰：穆王十七年，西征，至于昆仑丘，见西王母，乃宴。《白氏六帖事类集》卷二昆仑山</p>

<p>《纪年》曰：周穆王十七年，西征，至昆仑丘，见西王母。《太平御览》卷三八地部</p>

<ul>
  <li>雷学淇《竹书纪年义证》卷二二云：「『○』字本或作『○』，字书无此字。《尔雅·释训》曰：『甹夆，掣曳也。』司马相如《上林赋》曰：『适足以甹君自损。』晋灼注曰：『甹，古贬字。』然则○或是○，即古砭字，谓以喙刺人如针石也，否则即掣曳之矣。盖王见西王母，犹欲西征，故西王母止之曰：『有鸟○人』，而王始由西而北也。」</li>
</ul>

<hr />

<p>留昆国见《纪年》。〈《穆天子传》注〉</p>

<ul>
  <li>《存真》列于穆王，作「【留昆氏来宾】」。《辑校》作「留昆」，附于「无年世可系者」。《穆天子传》：「留昆归玉百枚。」注即引《纪年》以释「留昆」，郭璞往往以《纪年》证《穆传》，此所述自当为一事。今本《纪年》作「十五年春正月，留昆氏来宾」。《存真》据此。现姑次于穆王西征之后。</li>
</ul>

<hr />

<p>《纪年》曰：穆王十七年，起师至九江，以鼋为梁。〈《广韵》卷一（二十二元）〉</p>

<p>《纪年》曰：周穆王三十七年，伐楚，大起九师，至于九江，比鼋鼍为梁。《艺文类聚》卷九水部</p>

<p>《纪年》曰：周穆王七年，大起师，东至于九江，架鼋鼍以为梁。《太平御览》卷七三地部</p>

<p>《纪年》曰：周穆王四十七年，伐纡，大起九师，东至于九江，比鼋以为梁。《太平御览》卷三〇五征伐部</p>

<p>北龟为梁。《纪年》。《北堂书钞》卷一六帝王部</p>

<p>《纪年》云：周穆王伐大越，起九师，东至九江，驾鼋鼍以为梁也。《北堂书钞》卷一一四武功部</p>

<p>《纪年》曰：周穆王三十七年，东至于九江，比鼋鼍以为梁。《初学记》卷七地部下</p>

<p>《纪年》曰：周穆王三十七年，征伐，大起九师，东至于九江，叱鼋鼍以为梁。《文选·江赋》注</p>

<p>《纪年》曰：周穆王三十七年，伐纣，大起九师，东至于九江，叱鼋鼍以为梁。《文选·恨赋》注</p>

<p>《纪年》曰：周穆王三十七年，伐荆，东至九江，比鼋鼍为梁而渡。《白氏六帖事类集》卷三桥</p>

<p>《纪年》：周穆王东至于九江，叱鼋鼍以为梁。《事类赋》注卷六江</p>

<p>《书纪年》曰：穆王三十七年，起师，至九江，以鼋为梁也。《太平御览》卷九三二鳞介部</p>

<p>《汲冢纪年》曰：（穆王）三十七年，（王起六师，至于九江，伐楚）。《通鉴外纪》卷三</p>

<ul>
  <li>《存真》云：「『纡』当作『纾』，形近而讹，『纾』、『舒』通用。（《周礼·士师》释文：「纾」本亦作「舒」。《诗》「彼交匪纾」，《荀子·劝学篇》作「匪交匪舒」。）」洪亮吉《春秋左传诂》卷二〇云：「《史记·齐世家》：『常执简公于徐州』，索隐：『徐字从人。』《说文》作『□』，音舒。《战国策》：『楚威王战胜于徐州。』高诱注『徐州或作舒州，是时属齐。』案舒、徐、□古字通。」是穆王之伐纡当即伐徐。</li>
  <li>《史记秦本纪》：「造父以善御幸于周缪王，得骥温骊、骅骝、騄耳之驷，西巡狩，乐而忘归。徐偃王作乱，造父为缪王御，长驱归周，一日千里以救乱。」《赵世家》：「造父幸于周缪王，造父取骥之乘匹，与桃林盗骊、骅骝、绿耳，献之缪王。缪王使造父御，西巡狩，见西王母，乐之忘归。而徐偃王反，缪王日驰千里马，攻徐偃王，大破之。」则《纪年》所记穆王之伐徐，或即攻徐偃王事。</li>
  <li>《楚辞·离骚》：「麾蛟龙使梁津兮。」王逸注：「似周穆王之越海，比鼍鼋以为梁也。」王氏汉人，生当《纪年》出土之前，必源于他书。《书钞》引作「伐大越」者，或为王注所云「越海」之误。</li>
  <li>意者穆王南征似有一大段故事，如架鼋鼍以为梁，君子为鹤，小人为飞鸮（见下），以及《左传·昭公四年》之「穆有涂山之会」。（涂山，杜注在寿春东北。）此种种有关南征之传说，当与《穆天子传》所记西征相类。</li>
</ul>

<hr />

<p>《纪年》曰：穆王南征，君子为鹤，小人为飞鸮。〈唐写本《修文殿御览》残卷〉</p>

<hr />

<p>《纪年》曰：穆王西征，还里天下，亿有九万里。〈《穆天子传》注〉</p>

<p>《纪年》曰：穆王东征天下二亿二千五百里，西征亿有九万里，南征亿有七百三里，北征二亿七里。《开元占经》卷四</p>

<ul>
  <li>郭璞《注山海经序》云：「案汲郡《竹书》及《穆天子传》，……穆王驾八骏之乘，右服盗骊，左骖騄耳，造父为御，奔戎为右，万里长骛，以周历四荒。名山大川，靡不登济。东升大人之堂，西燕王母之庐，南跞鼋鼍之梁，北蹑积羽之衢，穷欢极娱，然后旋归。」所论即穆王四征，西南北皆见《纪年》，唯「东升大人之堂」未见征引，（《山海经·大荒东经》云：「有大人之国，有大人之市，名曰大人之堂。」）亦不见《穆传》，疑出《纪年》，以无确证，姑识于此。</li>
  <li>《楚辞·天问》：「穆王巧梅，夫何为周流？环理天下，夫何索求？」是《纪年》之「还里」应作「环理」，「还」、「环」古通，即周行天下之意。</li>
</ul>

<hr />

<p>《汲冢纪年书》曰：懿王元年，天再旦于郑。〈《太平御览》卷二天部〉</p>

<p>《汲冢纪年书》曰：懿王元年，天再启。《开元占经》卷三</p>

<p>《汲冢纪年》：懿王元年，天再旦于郑。《事类赋》注卷一天</p>

<hr />

<p>《纪年》曰：夷王二年，蜀人、吕人来献琼玉，宾于河，用介珪。〈《太平御览》卷八五皇王部〉</p>

<p>《纪年》云：夷王二年，蜀人、吕人来献琼玉。《北堂书钞》卷三一</p>

<ul>
  <li>雷学淇《竹书纪年义证》卷二三云：「《尔雅·释诂》曰：『介，大也。』《释器》曰：『圭大尺二寸，谓之介。』盖此犹夏后芒以玄珪宾于河矣。」</li>
</ul>

<hr />

<p>《纪年》云：【夷王】三年，致诸侯，烹齐哀公于鼎。〈《史记·周本纪》正义〉</p>

<p>《纪年》曰：……【夷王】三年，王致诸侯，烹齐哀公于鼎。《太平御览》卷八五皇王部</p>

<hr />

<p>《书纪年》云：夷王猎于杜林，得一犀牛。〈《太平御览》卷八九〇兽部〉</p>

<hr />

<p>夷王衰弱，荒服不朝，乃命虢公率六师，伐太原之戎，至于俞泉，获马千匹。（注：见《竹书纪年》。）〈《后汉书·西羌传》注〉</p>

<hr />

<p>《纪年》云：夷王七年，冬，雨雹，大如砺。〈《北堂书钞》卷一五二天部〉</p>

<p>《纪年》云：夷王七年，冬，雨雹，大如砺。《初学记》卷二天部下</p>

<p>夷王七年，雹如砺。《白氏六帖事类集》卷一雹</p>

<p>《纪年》曰：夷王七年，冬，雨雹，大如砺。《太平御览》卷一四天部</p>

<hr />

<p>厉王无道，戎狄寇掠，乃入犬丘，杀秦仲之族。王命伐戎，不克。（注：「并见《竹书纪年》。」）〈《后汉书·西羌传》注〉</p>

<hr />

<p>（《竹书》）：秦无历数，周世陪臣。</p>

<p>《竹书》云：自秦仲以前，本无年世之纪。〈《广弘明集》卷一一《对傅奕废佛僧事》〉</p>

<hr />

<p>王既亡，有共伯和者摄行天子事。〈《晋书·束皙传》〉</p>

<p>《汲冢纪年》则云：共伯和干王位。《史记·周本纪》索隐</p>

<p>《纪年》云：共伯和即干王位。《庄子·让王》释文</p>

<p>《竹书纪年》：……共伯名和。《史通·杂说上》</p>

<p>《汲冢书》：共伯名和。《国语补音》卷一</p>

<p>《汲冢纪年》曰：共国之伯名和，行天子政。《通鉴外纪》卷三</p>

<ul>
  <li>《史记·周本纪》索隐：「共，国；伯，爵；和，其名；干，篡也。言共伯和摄王政，故云『干王位』也。」《庄子·让王》：「共伯得乎共首。」司马彪注：「共伯名和，修其行，好贤人，诸侯皆以为贤。周厉王之难，天子旷绝，诸侯皆请以为天子，共伯不听，即干王位。」《史记·周本纪》正义引《鲁连子》：「共伯名和，好行仁义，诸侯贤之。周厉王无道，国人作难，王奔于彘，诸侯奉和以行天子事，号曰『共和元年』。」《吕氏春秋·开春》：「共伯和修其行，好贤仁，而海内皆以来为稽矣。周厉之难，天子旷绝，而天下皆来谓矣。」皆述共伯和事，与《纪年》同。《帝王世纪》：「共伯和干王位。」（《史记·三代世表》索隐引）当本《纪年》。</li>
  <li>金文有《师○○》，称「白和父若曰」，《师○○》、《师兑○》称「师和父」，郭沫若以为即共伯和（见《两周金文辞大系》考释页一一四），是。</li>
  <li>《左传·昭公二十六年》：「至于厉王，王心戾虐，万民弗忍，居王于彘，诸侯释位，以间王政。」顾炎武《日知录》卷二五「共伯和」条以为即指共伯和干王位事，疑是。</li>
  <li>共伯和干王位为西周末年大事，而《史记·周本纪》综述儒家传统之说，以为「召公、周公二相行政，号曰『共和』」。则显与史实不合。</li>
</ul>

<hr />

<p>及宣王立，四年，使秦仲伐戎，为戎所杀。王乃召秦仲子庄公，与兵七千人，伐戎破之，由是少却。（注：「并见《竹书纪年》。」）〈《后汉书·西羌传》注〉</p>

<hr />

<p>《书纪年》曰：宣王三十年，有兔舞镐。〈《太平御览》卷九〇七兽部〉</p>

<p>《纪年》曰：宣王三囗年，有兔舞镐。《初学记》卷二九兽部</p>

<p>《纪年》曰：宣王四十年，有兔舞镐。《白氏六帖事类集》卷二九</p>

<hr />

<p>后二十七年，王遣兵伐太原戎，不克。（注：「并见《竹书纪年》。」）〈《后汉书·西羌传》注〉</p>

<ul>
  <li>《存真》云：「《西羌传》伐太原戎在秦仲伐西戎后二十七年；条戎之役在伐太原戎后五年；下败北戎，灭姜邑，在此后二年。据此差次以补之。」因列此役于宣王三十一年，《辑校》同。</li>
</ul>

<hr />

<p>王三十三年，有马化为狐。〈《开元占经》卷一一八〉</p>

<p>《纪年》曰：周宣王时，马化为狐。《广韵》卷四（四十祃）</p>

<p>《纪年》曰：周宣王时，马化为狐。《太平御览》卷八八七咎征部</p>

<p>《书纪年》曰：宣王时，（乌）化为狐。《太平御览》卷九〇九兽部</p>

<ul>
  <li>干宝《搜神记》卷六云：「周宣王三十三年，幽王生，是岁有马化为狐。」当本《纪年》。</li>
</ul>

<hr />

<p>后五年，王伐条戎、奔戎，王师败绩。（注：「并见《竹书纪年》。」）〈《后汉书·西羌传》注〉</p>

<ul>
  <li>《存真》、《辑校》列于宣王三十六年。</li>
</ul>

<hr />

<p>后二年，晋人败北戎于汾隰，戎人灭姜侯之邑。（注：「并见《竹书纪年》。」）〈《后汉书·西羌传》注〉</p>

<ul>
  <li>《存真》、《辑校》列于宣王三十八年。</li>
</ul>

<hr />

<p>明年，王征申戎，破之。（注：「并见《竹书纪年》。」）〈《后汉书·西羌传》注〉</p>

<ul>
  <li>《存真》、《辑校》列于宣王三十九年。</li>
</ul>

<hr />

<p>后十年，幽王命伯士伐六济之戎，军败，伯士死焉。（注：「并见《竹书纪年》。」）〈《后汉书·西羌传》注〉</p>

<ul>
  <li>《订补》云：「案《西羌传》作『后十年』，谓周宣王三十九后十年。宣王四十六年卒，又三年即当幽王三年。」</li>
</ul>

<hr />

<p>《纪年》曰：幽王八年，立褒姒之子曰伯服，为太子。〈《太平御览》卷一四七皇亲部〉</p>

<p>《纪年》曰：幽王立褒姒之子伯盘，以为太子。《太平御览》卷八五皇王部</p>

<p>《汲冢纪年》云：平王奔西申，而立伯盘以为太子。《左传·昭公二十六年》正义</p>

<ul>
  <li>案《纪年》原文应作「般」，「般」即古文「盘」字。雷学淇《竹书纪年义证》卷二七云：「《尚书》甘盘，《史记·燕世家》作甘般。《商书》盘庚，《国语》作般庚。」甲骨文盘庚亦作般庚。「般」、「服」形近，《国语》等书因误般为服，和、荀循旧误以释《纪年》。</li>
</ul>

<hr />

<p>《书纪年》曰：幽王十年九月，桃杏实。〈《太平御览》卷九六八果部〉</p>

<hr />

<p>盟于太室。《纪年》。〈《北堂书钞》卷二一帝王部〉</p>

<ul>
  <li>《左传·昭公四年》：「周幽为大室之盟，戎狄叛之。」《纪年》所记当即此事。《存真》未收，《辑校》附于「无年世可系者」。今本《纪年》云：「（幽王）十年春，王及诸侯盟于太室。」现姑从今本列此。</li>
</ul>

<hr />

<p>《汲冢竹书纪年》：（伯盘）与幽王俱死于戏。先是，申侯、鲁侯及许文公立平王于申，以本大子，故称天王。幽王既死，而虢公翰又立王子余臣于携。周二王并立。〈《左传·昭公二十六年》正义〉</p>

<p>《汲冢纪年》曰：幽王死，申侯、鲁侯、许文公立平王于申，虢公翰立王子余，二王并立。《通鉴外纪》卷三</p>

<ul>
  <li>《左传·昭公二十六年》：「至于幽王，天不吊周，王昏不若，用愆厥位，携王奸命。」此携王即王子余臣。雷学淇《竹书纪年义证》卷二七云：「携，地名，未详所在。《新唐书》：《大衍历议》谓丰岐骊携皆鹑首之分，雍州之地，是携即西京地名矣。」《国语·鲁语上》：「幽灭于戏。」韦昭注：「幽，幽王，为西戎所杀。戏，戏山，在西周也。」与《纪年》同。</li>
</ul>

<hr />

<p>幽王，凡二百五十七年。〈《史记·周本纪》集解〉</p>

<p>《汲冢纪年》：西周二百五十七年。《通鉴外纪》卷三</p>

<p>《汲冢纪年》曰：自武王至幽王二百五十七年。《通鉴外纪》卷三</p>

</article>









	<section class="disqus">
		<div id="disqus_thread"></div>
		<script type="text/javascript">
			var disqus_shortname = 'ashnorseman';

			/* * * DON'T EDIT BELOW THIS LINE * * */
			(function() {
				var dsq = document.createElement('script'); dsq.type = 'text/javascript'; dsq.async = true;
				dsq.src = '//' + disqus_shortname + '.disqus.com/embed.js';
				(document.getElementsByTagName('head')[0] || document.getElementsByTagName('body')[0]).appendChild(dsq);
			})();
		</script>
		<noscript>Please enable JavaScript to view the <a href="http://disqus.com/?ref_noscript">comments powered by Disqus.</a></noscript>
		<a href="http://disqus.com" class="dsq-brlink">comments powered by <span class="logo-disqus">Disqus</span></a>
	</section>


</div>
</div>

    </div>

    <footer class="site-footer">

  <div class="wrapper">

    <h3 class="footer-heading">Until the Light takes us</h3>

    <div class="site-navigation">

      <p><strong>Site Map</strong></p>
      <ul class="pages">
        
        
          <li class="nav-link"><a href="/about/">About</a>
        
        
        
        
        
        
        
          <li class="nav-link"><a href="/posts/">Posts</a>
        
        
        
        
        
        
        
        
        
        
        
        
        
        
      </ul>
    </div>

    <div class="site-contact">

      <p><strong>Contact</strong></p>
      <ul class="social-media-list">
        <li>
          <a href="mailto:ashnorseman@gmail.com">
            <i class="fa fa-envelope-o"></i>
            <span class="username">ashnorseman@gmail.com</span>
          </a>
        </li>

        
          
          <li>
            <a href="https://github.com/ashnorseman" title="Fork me on GitHub">
              <i class="fa fa-github"></i>
              <span class="username">ashnorseman</span>
            </a>
          </li>
          
        

      </ul>
    </div>

    <div class="site-signature">
      <!--<p class="rss-subscribe text"><strong>Subscribe <a href="/feed.xml">via RSS</a></strong></p>-->
      <p class="text">Burn to ashes. Drift like snow.
</p>
    </div>

  </div>

</footer>

<!-- Scripts -->
<script src="//code.jquery.com/jquery-1.11.2.min.js"></script>
<script src="//cdnjs.cloudflare.com/ajax/libs/highlight.js/8.5/highlight.min.js"></script>
<script>

$(document).ready(function() {

  // Syntax highlighting
  hljs.initHighlightingOnLoad();

  // Header
  var menuToggle = $('#js-mobile-menu').unbind();
  $('#js-navigation-menu').removeClass("show");
  menuToggle.on('click', function(e) {
    e.preventDefault();
    $('#js-navigation-menu').slideToggle(function(){
      if($('#js-navigation-menu').is(':hidden')) {
        $('#js-navigation-menu').removeAttr('style');
      }
    });
  });


});

</script>




  </body>

</html>
